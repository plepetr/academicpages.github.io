---
title: "Návratnost soukromých a veřejných výdajů na podnikatelský výzkum a vývoj v České republice"
collection: publications
permalink: /publication/RnDStudyIDEA
excerpt: '[CZECH ONLY] Studie přináší první hrubé odhady míry návratnosti výdajů na výzkum a vývoj (VaV) v podnikatelském sektoru v Česku. Jejím cílem je zhodnotit jak přímé dopady VaV v daném odvětví, tak nepřímé dopady VaV skrze tzv. efekt přelévání na zbytek ekonomiky.'
date: 2019-11-01
venue: 'Studie think-tanku IDEA při CERGE-EI'
paperurl: 'https://idea.cerge-ei.cz/studies/navratnost-soukromych-a-verejnych-vydaju-na-podnikatelsky-vyzkum-a-vyvoj-v-ceske-republice'
citation: 'Pleticha P. (2019): "The Heterogeneity of Returns to Business R&D: What makes a difference?" IES Working Papers 32/2019. IES FSV. Charles University.'
---
Abstract
-------
Tato studie přináší první hrubé odhady míry návratnosti výdajů na výzkum a vývoj (VaV) 
v podnikatelském sektoru v České republice. Jejím cílem je zhodnotit jak přímé dopady VaV
v daném odvětví, tak nepřímé dopady VaV skrze tzv. efekt přelévání na zbytek ekonomiky.
Zároveň rozlišujeme dopady VaV financovaného ze soukromých a veřejných zdrojů. Analýza je
provedena pomocí regresních odhadů na odvětvových datech ze zpracovatelského průmyslu
a vybraných odvětví služeb za období 1996–2015. S ohledem na dlouhodobě rostoucí výdaje
na VaV a na mezinárodní poměry vysokou míru vládní podpory podnikatelského VaV je tento
typ analýz velmi žádoucí.

Naše odhady ukazují, že soukromě financovaný VaV kapitál vykazuje přímou návratnost
okolo 50 %. Zvýšení soukromého VaV kapitálu o 1 Kč je tak spojeno s následným nárůstem
přidané hodnoty ve stejném odvětví o 50 haléřů ročně. Podnikatelský VaV kapitál financovaný
z veřejných zdrojů, jako jsou různé dotační programy, sice nevykazuje prokazatelnou přímou
návratnost, ale má nezanedbatelné nepřímé dopady na zbytek ekonomiky v odhadované
výši bezmála 30 %. Zvýšení veřejného VaV kapitálu v určitém odvětví o 1 Kč je tak spojeno
s nárůstem přidané hodnoty v ostatních odvětvích a odvětvích s ním propojených zhruba
o 30 haléřů ročně. Pro srovnání návratnost běžného fixního kapitálu vychází okolo 8 %, a je
tudíž podle očekáváni několikanásobně nižší.

Prezentované výsledky podporují tezi, že investice do VaV se skutečně vyplatí, a to nejenom
těm, kteří je přímo provádí, ale jsou i zásadní hybnou silou pro rozvoj celé ekonomiky. Zatímco
soukromý VaV kapitál má jasný účel zvýšení efektivity vlastní firmy, veřejný VaV kapitál by
se naopak měl pouštět do oblastí, kde je jeho přímá návratnost malá nebo nejistá, ale jeho
nepřímý efekt na ekonomiku jako celek je značný. Z tohoto pohledu vychází výsledky podle
předpokladů. Odhadnuté míry návratnosti jsou rovněž srovnatelné s podobnými studiemi
z jiných zemí.

Pro vyhodnocení dopadů VaV výdajů je tak potřeba vzít v úvahu nejen jejich přímé efekty,
ale i jejich vliv na zbytek ekonomiky díky přelévání znalostí. Opomenutí nepřímých dopadů
totiž vede ke zkreslenému pohledu na návratnost veřejných VaV výdajů. K přesnějším
odhadům by také přispěla propojitelnost dat z různých administrativních a statistických
zdrojů a strukturovaný sběr dat právě za účelem vyhodnocování jednotlivých programů
na podporu VaV.

[Download paper here](https://idea.cerge-ei.cz/files/IDEA_Studie_11_2019_Navratnost_vydaju_na_vyzkum/IDEA_Studie_11_2019_Navratnost_vydaju_na_vyzkum.html)

